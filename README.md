# Workshop Woudschotenconferentie (WND) 2023: Model-leren begint met een experiment

Je denkt te begrijpen hoe de natuur in elkaar zit en schrijft dat op: hoera, een model. Als je het heel goed begrijpt kun je het model vangen in een vergelijking, een formule. Maar klopt je model wel? Daarvoor is maar één test mogelijk: het experiment. Het grootste deel van ons onderwijs richt zich echter op theorie: we vertellen leerlingen ‘hoe het zit’ en ze leren om de relevante getallen uit opgaves te halen en dan de formules uit Binas in te vullen. Leerlingen krijgen aangeleerd om tijdens een experiment iets te variëren; de lengte van een slinger bijvoorbeeld. Maar veel snappen niet goed waarom en vaak hebben ze de neiging om voor tien meetpunten ook tien keer de formule in te vullen en zo tien antwoorden te krijgen. Moet je die dan middelen? En is de formule wel geldig in de gegeven situatie, is deze niet te veel versimpeld, welke aannames zijn gedaan om tot deze formule te komen? De meetpunten en het model zullen zelden exact overlappen wat ruimte biedt aan leerlingen om dieper na te denken over de praktische betekenis van de gebruikte natuurkunde.

Tijdens deze workshop bespreken we hoe je leerlingen duidelijk maakt waarom we tijdens metingen één grootheid variëren. We visualiseren de meetgegevens en vergelijken dit met een model. Met een intuïtieve gebruikersinterface zien we hoe het model verandert als we fysische parameters aanpassen. Dat kan in sprongen, maar ook heel mooi geleidelijk. Leerlingen krijgen gevoel voor wat een model is, hoe je kunt zien of je model overeenkomt met de werkelijkheid, en hoe je je model kunt uitbreiden of aanpassen als dat nog niet zo is. Voor deze workshop maken we gebruik van Tailor, ontwikkeld aan de Vrije Universiteit voor het gebruik tijdens natuurkundepractica in het voortgezet en hoger onderwijs. Als je wilt kun je het voor aanvang van de workshop al installeren op je eigen laptop door https://github.com/davidfokkema/tailor/releases/latest te bezoeken.

